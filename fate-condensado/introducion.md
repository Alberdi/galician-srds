---
Title: "Introdución"
Placing: 1
---

# Introdución

Isto é _Fate Condensado_, a versión de _Fate Básico_ máis compacta que fomos quen de facer. É un xogo de rol completo; mesmo se outros libros poden mellorar o proveito que lle tires, non precisas de ningún outro libro para xogar.

E, falando diso, vamos ver o que _si_ precisas!

## O que preciso para xogar?

Para xogares a _Fate Condensado_, precisarás entre dúas e seis amigas —exercendo unha delas como Dirección de Xogo (DX)—,  algúns dados, algunhas doas, algo para escribir, papeis e algo no que faceres pequenas notas (por exemplo, pósits).

_Fate Condensado_ usa **dados Fate** cando as personaxes actúan. Os dados Fate son dados de seis caras nos que dúas caras teñen un <dice class="fate">0</dice>, dúas teñen un <dice class="fate">+</dice> e as outras dúas teñen un <dice class="fate">-</dice>. Cun set de catro dados xa abonda, pero terdes un set por xogadora é o ideal. Tamén hais outras alternativas, como usardes dados de seis caras dos de toda a vida (1-2 = <dice class="fate">-</dice>, 3-4 = <dice class="fate">0</dice>, 5-6 = <dice class="fate">+</dice>) ou a **Baralla de Fate**, que emprega cartas en troques de dados. En calquera caso, neste texto usaremos sempre *rolar* por simplificar.

### Mudanzas respecto a Fate Básico

Cando se condensa a esencia dun sistema de case 300 páxinas en apenas unhas 50 é inevitable facer algúns axustes. No momento de escribirmos isto xa pasaron oito anos des que se creara _Fate Básico_, así que é esperable tamén que o deseño evolucione un anaco. En concreto, queremos resaltar o seguinte:

* Decidimos pasar a usar [caixas de estrés dun só punto](/fate-condensado/desafios-conflitos-e-competicions#conflitos) para evitar confusións.
* [A iniciativa «Balsera»](/fate-condensado/desafios-conflitos-e-competicions#definindo-escenas) (tamén coñecida como «orde electiva» ou «iniciativa pipoca») é agora a predeterminada, en vez de usar habilidades para fixar os turnos.
* [Os avances](/fate-condensado/avances) funcionan un bocado diferente: eliminamos os fitos significativos e afinamos os fitos maiores para compensar.
* Retiramos o concepto de oposición activa como algo separado da [acción de Defensa](/fate-condensado/accions-e-roladas#accions). Isto ten algún efecto colateral, particularmente no [resultado de empate para Superar](/fate-condensado/accions-e-roladas#accions).
* Modificamos [Crear unha Vantaxe](/fate-condensado/accions-e-roladas#accions) para facela máis clara e dar máis axencia no tocante á descuberta de aspectos existentes pero descoñecidos.
* A [defensa total](/fate-condensado/regras-opcionais#defensa-total) preséntase agora como opcional, e alterámola un chisco para acomodar o alcance expandido da acción de Defensa. Tamén mencionamos [outras regras opcionais](/fate-condensado/regras-opcionais) de uso frecuente.
